---
title: "Information til deltagere i pilot studiet"
description: |
  Hvis du har type 2 diabetes og vil deltage i projektet
---

::: {.callout-warning appearance="simple"}
## Under konstruktion

Denne hjemmeside er under konstruktion. Derfor kan indholdes ændres. Vi
forventer at gå igang med vores feasibility studie til September 2025 og
hovedstudiet til Marts 2026.
:::

::: {.callout-note appearance="simple"}
## Om deltagelse

Vi vil spørge, om du vil deltage i et videnskabeligt projekt.

Det er frivilligt at deltage i projektet. Du kan når som helst og uden
at give en grund trække dit samtykke tilbage. Det vil ikke få
konsekvenser for din videre behandling.

Projektet udføres på Steno Diabetes Center Copenhagen, Borgmester Ib
Juuls Vej 83, 2730 Herlev.

Den 23. maj 2025, version 2.0

I den nedenstående deltagerinformation kan du læse mere om, hvad
projektet går ud på, og hvad der vil ske med dig og dine rettigheder,
hvis du siger ja.
:::

## Deltagelse i et videnskabeligt projekt

**Projektets titel:** Afprøvning af en ikke-medicinsk
livsstilsbehandling blandt personer med type 2-diabetes\

Vi vil spørge, om du vil deltage i et videnskabeligt projekt, der
udføres af forskere på Steno Diabetes Center Aarhus (SDCA), Steno
Diabetes Center Copenhagen (SDCC), Bispebjerg Hospital og Institut for
Idræt og Ernæring (Københavns Universitet).\

Før du beslutter, om du vil deltage i projektet, er det vigtigt, at du
fuldt ud forstår, hvad projektet går ud på, og hvorfor vi gennemfører
projektet. Vi vil derfor bede dig om at læse denne deltagerinformation
grundigt.\

Du vil blive inviteret til en samtale om projektet, hvor denne
deltagerinformation vil blive uddybet, og hvor du kan stille spørgsmål
til projektet. Du er velkommen til at tage et familiemedlem, en ven
eller en bekendt med til samtalen.\

Hvis du beslutter dig for at deltage i projektet, vil vi bede dig om at
underskrive en samtykkeerklæring. Husk, at du har ret til
betænkningstid, før du beslutter, om du vil underskrive
samtykkeerklæringen.\

Det er frivilligt at deltage i projektet. Du kan når som helst og uden
at give en grund trække dit samtykke tilbage. Det vil ikke få
konsekvenser for din videre behandling.\

## Formål med projektet

Den stigende forekomst af type 2-diabetes lægger pres på
sundhedssystemet og påvirker patienternes livskvalitet. I 2023 var der
323.094 personer med type 2-diabetes i Danmark, og indenfor de sidste 12
måneder er 25.001 personer blevet diagnosticeret med sygdommen. Desuden
anslås det, at yderligere 100.000 lever med udiagnosticeret type
2-diabetes. Vægttab og livsstilsændringer har vist sig at kunne føre til
remission, men der mangler viden om, hvordan remission bedst
opretholdes.\

Remission defineres som målt HbA1C \<48 mmol/mol (langtidsblodsukker) i
mindst 3 måneder efter ophør med diabetesmedicin.\

Da vægttab er centralt for remission, vil vi teste en ny tilgang, hvor,
der indledes med et betydeligt vægttab vha. måltidserstatning
indeholdende få kalorier, efterfulgt af sunde og bæredygtige kosttyper
kombineret med struktureret træning for at opretholde remission.\

ON LiMiT (Optimal Non-pharmacological LifeStyle Modifications in people
with Type 2 diabetes) er et stort kontrolleret lodtrækningsforsøg, der
foregår i et samarbejde mellem Steno Diabetes Centre i Aarhus, Odense og
København samt Københavns Universitet og Bispebjerg Hospital.\

ON LiMiT projektet består af 3 faser:

1.  Behovsafdækning
2.  1-årigt lodtrækningsforsøg (pilotstudie)
3.  2-årigt lodtrækningsforsøg\

Vi vil gerne invitere dig til at deltage i pilotstudiet, og det er det
studie, som vi vil informere dig om i denne deltagerinformation.\

I pilotstudiet ønsker vi at afprøve, hvordan deltagerne oplever at følge
kost- og træningsinterventionerne i et år. Baseret på disse erfaringer
vil vi designe det 2-årige lodtrækningsforsøg efterfølgende.\

## Inklusions- og eksklusionskriterier

**Inklusionskriterier:**\

For at kunne deltage i studiet skal du opfylde følgende:\

-   Have fået diagnosticeret type 2-diabetes og være i behandling med
    livsstilsændringer og/eller diabetesmedicin og/eller GLP-1 receptor
    agonister (GLP-1RA) (f.eks. Ozempic eller Trulicity)
-   Have et HbA1C mellem 36 og 86 mmol/mol
-   Have haft type 2-diabetes i højst 6 år
-   Være mellem 18 og 75 år gammel
-   Have et BMI på 27 kg/m² eller derover

**Eksklusionskriterier:**\

Du kan ikke deltage i studiet, hvis én eller flere af følgende gælder:\

-   Du har været i insulinbehandling inden for de sidste 6 måneder
    (uanset type)
-   Du har hjertesvigt (med en pumpefunktion \< 40 %) og er i behandling
    med eller skal starte behandling med SGLT-2 hæmmer
-   Du har nyresygdom (eGFR \< 60 ml/min) og er i behandling med eller
    skal starte behandling med SGLT-2 hæmmer
-   Du har en fysisk sygdom, som forhindrer dig i at deltage i fysisk
    aktivitet i projektet
-   Du har kostrestriktioner eller fødevareallergier, der gør, at du
    ikke kan følge diæten
-   Du har misbrug af alkohol eller stoffer
-   Du er gravid, planlægger graviditet eller er i behandling for at
    blive gravid
-   Du har en psykisk sygdom, som forhindrer dig i at deltage i
    projektet
-   Du har fået diagnosticeret tvangsoverspisning (binge eating
    disorder, BED)
-   Du deltager eller planlægger at deltage i andre kliniske
    forsøg/projekter, der inkluderer livsstils- eller medicinsk
    behandling for en anden sygdom
-   Hvis dit HbA1C er ≥ 60 mmol/mol, og du er i behandling med to eller
    flere diabetesmediciner, kan du ikke deltage, hvis du samtidig har
    en positiv GAD65-test og/eller et stimuleret C-peptid-niveau på \<
    800 pM

## Plan for projektet

### Overblik over projektet

Projektet varer i 52 uger (1 år), og består af 3 faser:\

-   Fase 1: Vægttabsfasen (12 uger)
-   Fase 2: Opstart på diæt + træning (6 uger)
-   Fase 3: Vedligeholdelse af diæt + træning (34 uger)

Her kan du se projektet forløb:

![Studiedesign](/images/study-design-feasibility.png)

*Diabetesmedicin og blodtrykssænkende medicin ved opstart af fase 1:*
Samtidig med at du begynder på fase 1, vil du også stoppe med at tage
din diabetesmedicin og blodtrykssænkende medicin i samråd med din læge.\

Vi sørger for at holde øje med dit blodsukker gennem projektet, både via
regelmæssige blodsukkermålinger (CGM), almindelige blodsukkermålinger
med fingerprik og ved måling af dit langtidsblodsukker (HbA 1C ). Vi vil
måle dit HbA 1C hver 3. måned gennem projektet. Hvis HbA 1C stiger til
over 53 mmol/mol, vil vi kontakte dig og give din praktiserende læge
besked. Din praktiserende læge vil vurdere, hvilken medicin du skal
have. Det er vigtigt at understrege, at både projektet og din
praktiserende læge følger de nationale guidelines for behandling af type
2-diabetes i hele projektets varighed.\

Du vil blive bedt om løbende at måle dit blodtryk hjemme og
indrapportere det i studie-appen. Vi kontakter dig og din praktiserende
læge, hvis vi vurderer, at dit blodtryk kræver behandling.\

Det er vigtigt for os at understrege, at du kan føle dig tryg i forhold
til behandling af din diabetes og dit blodtryk, og at vi følger gældende
retningslinjer på områderne. Du er altid velkommen til at tage kontakt
til projektpersonalet, hvis du har spørgsmål til eller bekymringer
vedrørende din diabetes eller dit blodtryk.\

**Fase 1:**\
*Kostintervention:*\

I de første 12 uger vil du blive sat på en lavkaloriediæt ved brug af
måltidserstatningsprodukter (Nupo). Du vil få udleveret 6
måltidserstatningsprodukter per dag, der samlet indeholder 800 kalorier
om dagen. Formålet er at tabe mindst 10 % af din nuværende vægt.
Lykkedes du ikke med at opnå det ønskede vægttab, vil du stadig være med
i projektet, og du kan bidrage med vigtig information.\

Igennem fase 1 vil du hver anden uge deltage i en 2 timers
gruppeworkshops på SDCC i Herlev, hvor du kan møde andre deltagere i
projektet. En diætist vil arrangere og afholde disse workshops, som vil
inkludere viden om lavkaloriediæten, måling af kropsvægt, udlevering af
måltidserstatningsprodukter, og der vil være tid til udveksling af
erfaringer samt støtte fra diætister og andre deltagere.\

*Træningsintervention:*

I fase 1 vil du bibeholde dit vanlige niveau af fysisk aktivitet, så du
skal blot gøre, som du plejer.

*Fordeling i to grupper:*\
Ugen før at du påbegynder fase 2, vil du deltage i en 2 timers
gruppesession. Her vil du få kendskab til hvilken af de to grupper du
kommer i. Du vil også blive introduceret til den kost du skal spise, og
du vil blandt andet modtage opskrifter og madplaner baseret på dine
personlige præferencer.

Ved tilfældig fordeling bliver 24 deltagere fordelt til en af de
følgende to grupper:

-   Gruppe 1: Kulhydratreduceret diæt + højintensitetstræning (12
    deltagere)
-   Gruppe 2: Kulhydratrig diæt + højintensitetstræning (12 deltagere)

::: {.callout-note appearance="simple"}
## Definition af en kulhydratreduceret og en kulhydratrig diæt

Kulhydratreduceret diæt: Maks 25-30 % af dit daglige energiindtag fra
kulhydrater\

Kulhydratrig diæt: Min 50-55 % af dit daglige energiindtag fra
kulhydrater
:::

::: {.callout-note appearance="simple"}
## Definition af højintensitetstræning

3 ugentlige træningssessioner (2 gruppebaserede sessioner med
instruktør + 1 session på egen hånd) ved mere end 70% af din makspuls,
det vil sige,at du vil blive forpustet under træningen.\

Træningsinstruktørerne vil hjælpe dig med at finde den rigtige
intensitet for træningen.
:::

**Fase 2:**\
*Kostintervention:*\

I de næste 6 uger vil du som deltager gradvist blive introduceret til
din nye diæt. I fase 2 vil du modtage gratis måltidskasser leveret af
SkagenFoods. Måltidskasserne indeholder råvarer, dagligvarer og
opskrifter, som er tilpasset den diæt du skal følge (kulhydratreduceret
diæt eller kulhydratrig diæt). Du vil på den måde lære at tilberede
måltider, der indeholder den korrekte kulhydratmængde.\

-   **Uge 1:** Du vil modtage måltidskasser indeholdende aftensmad. Du
    vil indtage måltidserstatningsprodukter til de resterende måltider.
-   **Uge 2:** Du vil modtage måltidskasser indeholdende aftensmad. Du
    vil indtage måltidserstatningsprodukter til morgenmad og
    mellemmåltider. Du tilbereder selv frokost ud fra vejledning fra
    projektets diætist.
-   **Uge 3-6:** Du vil modtage måltidskasser indeholdende morgenmad og
    aftensmad. Du vil indtage måltidserstatningsprodukter til morgenmad.
    Du tilbereder selv frokost og mellemmåltider ud fra vejledning fra
    projektets diætist.

I løbet af de første to uger af fase 2 vil der være mulighed for
telefonisk rådgivning (30 minutter) med en diætist. Fra uge 3-6 vil du
deltage i ugentlige 2-timers gruppebaserede undervisnings- og
støttesessioner afholdt af en diætist, og fra uge 3-6 vil der være
telefonisk rådgivning med en diætist hver anden uge indtil påbegyndelse
af vedligeholdelsesfasen. Sammen med støtte fra en diætist vil du i
slutningen af fase 2 og frem være klar til selv at købe ind til og
tilberede egne måltider i henhold til den tildelte diæt.\

*Træningsintervention:*\
I fase 2 vil du igangsætte højintensitetstræningen, der øges gradvist
til 3 træningsessioner om ugen imod slutningen af fasen. Du vil få
tilrettelagt et gruppebaseret program i et PureGym træningscenter.
Programmet vil tage udgangspunkt i dine præferencer. Du vil desuden få
et gratis medlemskab til PureGym.

**Fase 3**\
*Kostintervention:*\

Gennemførelse af fase 2 samt diætetisk støtte og introduktion til
forskellige typer motion vil gøre det muligt for dig, fra uge 19 og
frem, selvstændigt at købe ind til og tilberede dine egne måltider i
overensstemmelse med den tildelte diæt samt deltage i to ugentlige
gruppebaserede, superviserede træningssessioner og én ugentlig
ikke-superviseret træningssession (fase 3).

*Kostintervention:*\

Du vil følge den tildelte diæt gennem hele fase 3. Kosten vil være ad
libitum. Støtte herunder kostvejledning fra projektets diætist, vil
blive tilpasset den enkelte deltager baseret på efterlevelse af det
foreskrevne kulhydratindtag og/eller specifikke ønsker om støtte.\

*Træningsintervention:*\

I fase 3 skal du ugentligt deltage i 2 holdtræningssessioner, der er
arrangeret af projektet, og så skal du træne minimum 1 gang om ugen på
egen hånd. Sammen med træningsinstruktørerne vil du løbende evaluere den
valgte træningsform og justere og variere dette ud fra dine præferencer
og for at forebygge skader.

### Tidsplan for projektet

Projektet varer i 1 år, og du skal møde op til 10 forsøgsdage på SDCC i
Herlev. Du vil sammen med en projektmedarbejder planlægge dine
forsøgsdage, så de passer med din kalender.\

De 10 forsøgsdage er beskrevet i nedenstående tabel. Du kan se, hvornår
besøgene er placeret, varigheden af de enkelte besøg og om du skal møde
op fastende eller ej.\

| Besøg         | Kort beskrivelse af besøget                            | Tidsplan                               | Varighed    | Fastende forud for besøget (Ja/Nej) |
|:--------------|:-------------------------------------------------------|:---------------------------------------|:------------|:------------------------------------|
| Besøg 1       | Infomøde + Screening + Opstartsbesøg                   | Dag 1                                  | 1,5 timer   | Nej                                 |
| Besøg 2       | Måltidstest                                            | 10-14 dage efter besøg 1               | 4,5 timer   | Ja                                  |
| Besøg 3       | Måltidstest                                            | 3-4 dage efter besøg 2                 | 4,5 timer   | Ja                                  |
| Besøg 4       |                                                        |                                        |             |                                     |
| Baselinebesøg | Undersøgelsesdag inkl. måltidstest + Opstart af fase 1 | 3-4 dage efter besøg 3                 | 6,5 time    | Ja                                  |
| Besøg 5       | Kort besøg til påsætning af udstyr                     | Cirka 10-14 dage før besøg 6           | 30 minutter | Nej                                 |
| Besøg 6       | Undersøgelsesdag inkl. måltidstest + Opstart af fase 2 | Cirka 12 uger efter baseline (besøg 4) | 6,5 time    | Ja                                  |
| Besøg 7       | Kort besøg til påsætning af udstyr                     |                                        |             |                                     |
|               | Cirka 10-14 dage før besøg 8                           | 30 minutter                            | Nej         |                                     |
| Besøg 8       | Undersøgelsesdag inkl. måltidstest + Opstart af fase 3 | Cirka 18 uger efter baseline (besøg 4) | 6,5 time    | Ja                                  |
| Besøg 9       | Kort besøg til påsætning af udstyr                     | Cirka 10-14 dage før besøg 10          | 30 minutter | Nej                                 |
| Besøg 10      | Undersøgelsesdag- Afslutningsbesøg                     |                                        |             |                                     |
| Måltidstest   | Cirka 52 uger efter baseline (besøg 4)                 | 6,5 timer                              | Ja          |                                     |

Foruden de 10 besøgsdage skal du møde op til 2 HbA1c målinger, når der
er gået cirka 30 og 42 uger.\

Du vil derudover blive inviteret til at deltage i gruppeinterviews i
slutningen af hver fase og kan opleve at kostundervisningen og
holdtræningen vil blive observeret af forsøgsgruppen for at få viden om,
hvordan I oplever at deltage i undersøgelserne og interventionen.\

Når projektet slutter efter 1 år, vil du fortsætte din
diabetesbehandling hos din læge som vanligt.\

##Forsøgsprocedurer

I beskrivelserne nedenfor og i figuren på side 11 kan du se, hvad der
skal foregå til de 10 forsøgsbesøg.\

### Før besøg 1

Hvis du ikke fik booket en mundtlig informationssamtale i forbindelse
med den indledende telefoniske forundersøgelse, og du stadig er
interesseret i at deltage bedes du kontante forsøgsgruppen på tlf. XX XX
XX XX for at booke en tid. Hvis du ikke gør noget, vil du blive ringet
op af forsøgsgruppen inden for en uge efter den telefoniske
forundersøgelse for at høre, om du stadig er interesseret i at høre mere
om undersøgelsen.

### Besøg 1

Efter den mundtlige information vil du have mulighed for at underskrive
en samtykkeerklæring med det samme. Du må også tage den med hjem, hvis
du ønsker yderligere betænkningstid (minimum 24 timer). Hvis du gerne
vil benytte dig af betænkningstiden, vil vi kontakte dig per telefon
efter to dage for at afklare eventuelle spørgsmål og bekymringer.
Herefter kan du vælge at underskrive samtykkeerklæringen og så vil et
nyt besøg blive booket, hvor screeningen på sygehuset gennemføres.
Samtykkeerklæringen medbringes eller udfyldes på SDCC og vil blive
gennemgået af projektmedarbejderen.\

Først når samtykkeerklæringen er underskrevet, vil vi gennemføre selve
screeningen. Den består af en række spørgsmål, måling af din højde og
vægt, samt blodprøve og et hjertekardiogram. Hvis screeningen bekræfter,
at du opfylder kriterierne, vil du blive inviteret til at deltage i
projektet, og du vil få installeret en studie-app, som vil blive
benyttet til at indsamle informationer fra dine hjemmemålinger. En
projektmedarbejder vil gennemgå hjemmemålingerne som du skal lave før
besøg 2, samt udlevere udstyr til dette (kostregistrering,
blodsukkermålinger, aktivitetsmålinger og indsamling af urin- og
afføringsprøver). En projetmedarbejder vil påsætte en aktivitetsmåler på
højre lår, hvor den skal sidde de næste 10 dage. Aktivietsmåleren er en
lille bevægelsesmåler, der registrerer, hvor du sidder, står, går,
cykler osv., og hvor længe og intensitivt du laver de forskellige
aktiviteter. Målingerne vil kun være tilgængelige for projektgruppen.
For at undersøge hvad du spiser under studiet, skal du udfylde en
kostregistrering over 3 dage via appen MyFood24. Desuden vil en
projektmedarbejer påsætte en kontinuerlig blodsukkermåler (CGM)), der
skal sidde på armen eller bag på overarmen i 10-14 dage.
Blodsukkermåleren er en lille sensor, som vi sætter på din overarm, du
mærker kun et prik og sensoren sidder fast med et plaster. Blodsukkeret
måles på den måde døgnet rundt, uden at du skal gøre noget. Målingerne
vil kun være tilgængelige for projektgruppen. Målingerne vil kun være
tilgængelige for projektgruppen. Besøget tager cirka 1,5 time, og du
skal ikke være fastende til besøget.

### Besøg 2 og 3

Her vil du gennemgå en måltidstest, hvor du indtager et testmåltid på
550 kcal, der består af NUPO shake og suppe og indtages på 10 -- 15 min.
Der vil blive taget 2 blodprøver lige før måltidstesten og 5 blodprøver
efter måltidstest. Blodprøverne tages fra et kateter, der som standard
lægges i albuebøjningen og det er derfor ikke til gene for deltageren,
at der tages blodprøver. . Lige før og efter måltidstesten måles
blodcirkulationen på din finger, ved at måle på blodtryksbølger. Det
gøres 4 gange af 15 minutter og er helt uden gene for deltageren. Du vil
også gennemgå måltidstesten til besøg 4, 6, 8 og 10.\

Besøget varer cirka 4,5 timer, og du vil blive bedt om at møde op
fastende. Du skal faste i 10 timer før testen. Det betyder, at du fra
klokken 22 aftenen før kun må drikke vand. Du vil blive bedt om at spise
sidste måltid mellem klokken 19 og 21 aftenen før testen. Du skal undgå
hård motion og alkohol i 24 timer før testdagen. Du må ikke ryge, eller
drikke kaffe om morgenen på testdagen. På testdagen skal du komme uden
cykel og dermed bil, bus eller tog. Medicin, som du normalt tager om
morgenen, skal først tages sammen med et måltid efter, at målingerne og
testen er færdig.

### Besøg 5, 7 og 9

En projektmedarbejder vil gennemgå hjemmemålingerne til besøg 5, 7 og 9
samt udlevere udstyr til dette: kostregistrering (besøg 5, 7 og 9),
blodsukkermålinger (CGM) (kun besøg 9), aktivitetsmålinger (besøg 5, 7
og 9) og indsamling af urinprøver (kun besøg 7 og 9) og afføringsprøver
(besøg 5, 7 og 9). Nedenstående figur giver dig et overblik over
besøgene. En projetmedarbejder vil påsætte en aktivitetsmåler på højre
lår, hvor den skal sidde de næste 10 dage. Aktivitetsmåleren er en lille
bevægelsesmåler, der registrerer, hvor du sidder, står, går, cykler
osv., og hvor længe og intensitivt du laver de forskellige aktiviteter.
For at undersøge hvad du spiser under studiet, skal du udfylde en
kostregistrering over 3 dage via appen MyFood24. Desuden vil en
projektmedarbejer til besøg 9 påsætte en kontinuerlig blodsukkermåler
(CGM)), der skal sidde på armen eller bag på overarmen i 10-14 dage.
Blodsukkermåleren er en lille sensor, som vi sætter på din overarm, du
mærker kun et prik og sensoren sidder fast med et plaster. Blodsukkeret
måles på den måde døgnet rundt, uden at du skal gøre noget. Målingerne
vil kun være tilgængelige for projektgruppen. Besøget tager 30 minutter
og du skal ikke være fastende til besøget.

### Besøg 4, 6, 8 og 10:

Til alle fire besøg vil du få taget en blodprøve, målt din vægt,
kropssammensætning (fedtprocent m.m./DXA-scanner), hofte- og
talje-omkreds, leverskanning, blodtryk og puls. Du vil blive bedt om at
gennemføre en fødevarepræferencetest på en computer. Vi vil desuden bede
dig om at lave en urinprøve og en spytprøve. Du vil også gennemgå en
måltidstest, som tager 4,5 timer. Imens kan du besvare en række
spørgeskemaer omkring sundhed og velbefindende, kost, søvn mv (dog ikke
ved besøg 8). Når fastemålingerne er gennemført, vil du få udleveret en
sandwich, og derefter vil du blive bedt om at lave nogle opgaver, der
vedrører hukommelse, og vi vil gennemgå den medicin du tager. Til sidst
vil du gennemgå en konditest. Besøgene varer cirka 6,5 timer, og du vil
blive bedt om at møde op fastende. Du skal faste i 10 timer før testen.
Det betyder, at du fra klokken 22 aftenen før kun må drikke vand. Du vil
blive bedt om at spise dit sidste måltid mellem klokken 19 og 21 aftenen
før testen. Du skal undgå hård motion og alkohol i 24 timer før
testdagen. Du må ikke ryge, eller drikke kaffe om morgenen på testdagen.
På testdagen skal deltagerne komme til teststedet med motoriseret
transport (for eksempel bil, bus eller tog). Medicin, som du normalt
tager om morgenen, skal først tages sammen med måltidet efter, at
målingerne og testene er færdige.\

Se oversigt over alle besøgene i følgende figur.

**insert figure**

### Målinger i hjemmet

Foruden de 10 besøg på SDCC skal du i dette studie også udføre følgende
målinger hjemme:

*Blodsukkermålinger:*\
Du skal måle dit blodsukker ved et lille prik i fingeren to dage i træk
før hvert hovedmåltid (morgenmad, frokost og aftensmad) samt ved
sengetid. Det skal du gøre før du starter i fase 1, i fase 1 (uge 1, 2,
8 og 12), og i fase 3 (uge 24 og 51). Du vil modtage notifikationer, når
det er tid til at lave blodsukkermålingerne, og du skal uploade dine
målinger via studie-appen. Kun projektteamet kan se dine resultater.

*Vægt:*\
Gennem hele projektet skal du veje dig mindst én gang om ugen på en
elektronisk vægt, som er koblet til studie-appen. Du skal veje dig om
morgenen, efter du har været på toilettet, og før du spiser eller
drikker noget. Du vil modtage notifikationer, når det er tid til at
stille dig på vægten. Kun projektteamet kan se dine resultater.

*Blodtryk:* Du skal måle dit blodtryk derhjemme, når du er i ro. Hver
gang skal du tage tre målinger med mindst 1 minuts pause imellem. Det
skal du gøre både om morgenen og om aftenen i mindst to dage i hver af
følgende uger i hhv. fase 1 (uge 1, 2, 4, 8 og 12), fase 2 (uge 18), og
fase 3 (uge 24, 36, 48 og 52). Blodtryksmålingerne skal uploades via
studie-appen, og det er kun projektteamet, der kan se resultaterne.

*Smartur:*\
Du får udleveret et smartur, som vi vil opfordre dig til at have på så
meget som muligt, både om dagen og natten. Du skal bruge uret til at
registrere dine træningspas, både de gruppebaserede træningspas, og dem
du udfører på egen hånd. Uret kan også registrere din puls og
søvnlængde- og kvalitet. Data fra uret uploades automatisk til
studie-appen, og det er kun projektteamet, der kan se resultaterne.
Træning: I forbindelse med alle træningspas vil vi bede dig om at
registrere, hvor anstrengende du synes dine træningspas var (en
vurderingsskala) i studie-appen.

*Kostindtag:*\
Hver anden uge skal du udfylde et spørgeskema i studie-appen, fra og med
uge 15. Du vil blive spurgt ind til hvor ofte du har spist udvalgte
fødevaregrupper de seneste 7 dage.

*Øvrige målinger og prøver i hjemmet:*\
I forbindelse med besøg 1, 5, 7 og 9 vil du blive instrueret i at
indsamle nogle målinger og prøver i hjemmet og medbringe dem til besøg
4, 6, 8 og 10 . Beskrivelser er under afsnittet med 'Forsøgsprocedurer'.

## Nytte ved projektet

Det biologiske materiale og de kliniske forsøgsdata, som bliver
indsamlet i projektet, skal bruges i forskning inden for behandling af
type 2-diabetes. Din deltagelse vil medvirke til at belyse, hvordan det
opleves at følge hhv. kulhydratreduceret diæt + højintensitetstræning
eller kulhydratrig diæt + højintensitetstræning, og hvilke fordele og
udfordringer det kan have for personer med type 2-diabetes. Forhåbentlig
vil projektet medvirke til et mindsket behov for medicinsk behandling,
et overordnet forbedret helbred, nye anbefalinger for livsstilsbaseret
remission af type 2-diabetes samt en omkostningseffektiv tilgang, der er
implementerbar, skalerbar og acceptabel for personer med type
2-diabetes.\

Uanset hvilken gruppe du kommer i, vil du få vejledning og støtte i at
spise sundt og vælge kulhydrat og fedt af høj kvalitet. Der er derfor
ikke én af kostformerne, der er mere usund end den anden. Derudover
bliver du også anbefalet at begrænse indtaget af tilsat sukker. Desuden
vil en stor del af proteinindholdet være af ikke-animalsk oprindelse for
på den måde at spise mere bæredygtigt. Desuden får du tildelt din egen
vægt, så du kan holde øje med dit vægttab derhjemme, samt et smartur der
kan registrere din træning. Du får også gratis måltidskasser i noget af
perioden. Målet vil ligeledes være, at du opnår et stort vægttab i den
første del af perioden, hvor du også her vil opnå et stabilt blodsukker
og igennem hele perioden får du støtte og hjælp til vægttab og
vedligeholdelse. Du vil også her deltage på træningshold, samt få støtte
og vejledning til din træning. Indsamlede helbredsoplysninger fra
blodprøver og undersøgelser kan du få oplyst af de projektansvarlige.
Hvis du ønsker information om resultaterne, vil du få dem, når du er
færdig i projektet.\

Du vil få udleveret en vægt (værdi 1500 kr.), et ur (værdi 1800 kr.) og
et blodtryksapparat (værdi 1800 kr.). Du skal ikke levere udstyret
tilbage efter interventionen. Hvis du vælger at at trække dit samtykke
tilbage, skal du aflevere vægt, ur og blodtryksapparat tilbage til de
forsøgsansvarlige.

## Biologisk materiale og forsøgsdata

Da vores projekt ikke tillader analyse af alt materiale umiddelbart
efter udtagning, vil vi oprette en forskningsbiobank til opbevaring af
deltagernes blodprøver. Al forsøgsmateriale og alle forsøgsdata vil være
pseudonymiseret. Det betyder, at du vil blive tildelt et unikt
deltagernummer ved projektets start, og at alt forsøgsmateriale og
prøveglas kun vil være forsynet med dette forsøgsnummer.\

Blodprøverne (I alt cirka 400 ml over 1 år) vil blive benyttet til at
måle koncentrationen af bl.a. HbA1c (langtidsblodsukker), hormoner
involveret i fedtstofskiftet, glukosestofskiftet, samt markører for
nyrefunktionen og leverfunktionen. Desuden vil vi indsamle 2 ml spyt
bede dig indsamle 120 ml afføring, som skal bruges til kortlægning af
din sammensætning af bakterier i tarmen/munden. Vi vil også bede dig om
at indsamle 110 ml urin, som skal bruges til at fastsætte leverfunktion,
og til at vurdere dit kostindtag.Forskningsbiobanken ophører samtidig
med den endelige afslutning af projektet (inkl. analyse af prøverne), og
det forventes at forskningsbiobanken ophører 31.12.2027.\

Ifølge databeskyttelsesforordningen og databeskyttelsesloven skal
overskydende biologisk materiale fra projektet som udgangspunkt
destrueres ved projektets afslutning. Vi vil dog søge om Datatilsynets
tilladelse til at oprette en biobank med det overskydende materiale til
brug for fremtidig forskning, og du vil modtage en separat anmodning om
samtykke hertil, hvis dit overskydende biologiske materiale må overføres
til den nye biobank. Et eventuelt nyt forskningsprojekt vil blive
anmeldt til den videnskabsetiske komité. Der skal ved tilladelse til ny
forskning som udgangspunkt indhentes et nyt samtykke fra dig/deltageren
til forskningen. Komiteen kan dog tillade ny forskning uden indhentning
af samtykke, hvis der ikke er risiko for eller belastning af deltageren
ved den nye forskning. Eventuelt overskydende prøvemateriale i biobanken
til fremtidig forskning vil blive destrueret senest den 31.12.2037. Hvis
du ønsker det, kan du til enhver tid få dit prøvemateriale destrueret
inden denne dato.\

Med dit informerede samtykke giver du lov til, at den hovedansvarlige
forsker og de forsøgsansvarlige må videregive informationer om dit
langtidsblodsukker og dit blodtryk til din praktiserende læge.
Forsøgsgruppen vil kontakte dig og din praktiserende læge, hvis de ser,
at dine blodsukker- og blodtryksmålinger viser, at din diabetes
behandlingsplan måske skal justeres. Med dit informerede samtykke giver
du samtidig tilladelse til, at din praktiserende læge må videregive
oplysninger til den hovedansvarlige forsker og de forsøgsansvarlige, om
eventuelle ekstra gennemførte kontrolbesøg med henblik på justering af
din diabetes medicin -- herunder dato og kontaktform (fremmøde, telefon,
andet).\

Endelig giver du med dit informerede samtykke den hovedansvarlige
forsker og de forsøgsansvarlige lov til at tilgå din journal for at
orientere sig om din tidligere sygehistorie, og i forhold til de
opstillede inklusions- og eksklusionskriterier, som kan have betydning
for din deltagelse i projektet. Du giver desuden lov til, at
projektgruppen kan følge eventuelle ændringer i ordineringen af din
antidiabetiske og blodtrykssænkende medicin i hele projektperioden.\

Journalopslag anvendes for at vurdere om du kan deltage i projektet:

a.  Årstallet hvor du fik konstateret type 2-diabetes
b.  Om du får hurtigtvirkende insulinpræparater eller insulinholdige
    mixpræparater
c.  Om du har hjerte- og nyresygdomme (er i/skal i behandling med SGLT-2
    hæmmer)

Når du giver samtykke, giver du den ansvarlige for forsøget adgang til
helbredsoplysninger i din patientjournal i sundhedsvæsenet. Også
relevante myndigheder får adgang. Dette gælder i op til et år efter din
sidste kontakt med forsøget. Dette gør det muligt at foretage lovpligtig
overvågning og kontrol af forsøget.

## Bivirkninger, risici, komplikationer og ulemper

Formålet med studiet er at opnå remission af type 2-diabetes, som er en
vigtig risikofaktor for f.eks. hjerte-kar-sygdomme og nyreskader. Derfor
er fordelene ved at diabetes forsvinder meget større end de små risici,
der kan forudses ved at deltage i projektet.\

Dog kan tilbagetrækning af medicin og enkelte dele af interventionen
samt nogle målinger være forbundet med mindre risici, som du kan finde
information om i det følgende:\

*Diabetesmedicin og blodtrykssænkende medicin:*\
Vi beder dig om at stoppe med at tage din diabetesmedicin og
blodtrykssænkende medicin samtidig med at du starter på lavkaloriediæten
i fase 1. Fra andre studier ved vi, at vægttab har en gavnlig effekt på
blodsukker og blodtrykket.

*Blodprøvetagning:*\
Du vil til besøg 1, 3, 6, 9, og 12 få taget blodprøver. Proceduren kan
medføre forbigående ømhed og et mindre blåt mærke. Når huden
gennembrydes, er der en lille risiko for infektion. Risikoen er meget
lille, da vi arbejder efter sterile, hygiejniske standarder.

*Lav-kalorie diæt:*\
Ved en meget lav-kalorie diæt kan man opleve bivirkninger som hovedpine,
træthed, kuldefølsomhed, koncentrationsbesvær, ændringer i
afføringsmønster, især i starten. Kroppen vænner sig dog som regel til
det efter få dage.

*Højintensitetstræning:*\
I sjældne tilfælde kan der være risiko for overbelastningsskader, men
træningen bliver tilpasset den enkeltes niveau.

*Kontinuerlige blodsukkermålinger og SENS aktivitetsmåler:*\
Sensoren til måling af blodsukker og aktivitetsmåleren sættes på huden
med plaster og kan give lette hudreaktioner som rødme, kløe eller
irritation, men det er sjældent alvorligt.\

Der kan være risici ved projektet, som vi endnu ikke kender. Vi beder
dig derfor om at fortælle, hvis du oplever problemer med dit helbred i
løbet af projektperioden. Hvis vi opdager bivirkninger, som vi ikke
allerede har fortalt dig om, vil du naturligvis blive orienteret med det
samme, og du vil skulle tage stilling til, om du ønsker at fortsætte i
projektet.

## Udelukkelse fra og afbrydelse af projektet

Din deltagelse i projektet afbrydes, hvis du ønsker at udgå fra
projektet, eller på grund af graviditet eller andre sikkerhedsmæssige
bekymringer vurderet af din egen læge og/eller den ansvarlige læge i
projektet. Hvis du under studieperioden begynder at tage medicin, alene
med det formål at reducere kropsvægten (for eksempel GLP-1- eller
GIP-baserede behandlinger i enhver form), eller hvis du gennemgår en
bariatisk operation, vil du ikke længere kunne deltage i den del af
studiet, hvor vi afprøver en behandling med kost og træning. Du er dog
meget velkommen til fortsat at deltage i de planlagte målinger på
studiets lokationer. Det gælder naturligvis kun, så længe du ønsker at
være med og ikke trækker dit samtykke tilbage. Du kan til enhver tid
trække dig ud af projektet. Hvis du gør det, vil ikke blive taget flere
prøver fra dig. Biologiske materialer der allerede er indsamlet, kan
ikke trækkes tilbage, da de allerede vil være blevet analyseret på det
givne tidspunkt.

## Oplysninger om økonomiske forhold

On LiMiT er iværksat af Steno Diabetes Center Aarhus (SDCA) i samarbejde
med SDCC, Steno Diabetes Center Odense (SDCO), Institut for Idræt og
Ernæring, Københavns Universitet (NEXS), Bispebjerg Frederiksberg
Hospital, Region Hovedstaden (BFH) samt Novo Nordisk Foundation Center
for Basic Metabolic Research, Københavns Universitet. Projektet har
modtaget finansiel støtte fra Novo Nordisk Fonden (Kr. 101.811.237),
heraf er ca. 3,6 millioner danske kroner afsat til denne undersøgelse.
Støtten dækker udgifter i forbindelse med projektet, herunder
driftsudgifter, måltidskasser, analyse af prøver, delvis dækning af løn
til projektansvarlige, projektmedarbejdere og teknisk/administrativt
personale. Den forsøgsansvarlige har ingen økonomiske interesser i de
bidragende organisationer. Alle økonomiske midler som tildeles
projektet, vil blive administreret af SDCA. Den forsøgsansvarlige har
ingen økonomisk tilknytning til virksomheder eller fonde med interesser
i forsøget.

## Adgang til projektets resultater

Projektets resultater vil blive offentliggjort i videnskabelige
tidsskrifter. Vi forventer, at projektet afsluttes senest december 2027,
og vi vil opgøre og analysere data derefter. Du vil til enhver tid kunne
få oplysninger om resultaterne når disse er færdigbehandlet ved
henvendelse til den ansvarlige kontaktperson.

## Fortrolighed og tavshedspligt

Alle personfølsomme data som f.eks. blodprøvesvar, opbevares under
forsøget i henhold til dataforordningen og databeskyttelsesloven. Alle
data pseudonymiseres (som beskrevet ovenfor). Personlige data vil kun
være tilgængelige for den hovedansvarlige forsker og de
forsøgsansvarlige. Du vil ikke kunne blive identificeret ved publicering
af data. Forsøgets samlede resultater vil blive opgjort efter hele
projektet er afsluttet. Resultaterne vil blive udgivet i internationale
videnskabelige tidsskrifter. I vedhæftede oplysningspligt vil du kunne
læse mere om, hvordan vi i henhold til lovgivningen behandler dine
personoplysninger i dette forskningsprojekt (ON LiMiT).

## Dine rettigheder i sundhedsvidenskabelige forskningsprojekter

Vi anbefaler, at du læser pjecen "Før du beslutter dig". Pjecen er
udgivet af det videnskabsetiske komitesystem. Du opfordres også til at
læse om dine rettigheder som forsøgsdeltager i tillægget
"Forsøgspersoners rettigheder i et sundhedsvidenskabeligt
forskningsprojekt". Begge pjecer er vedlagt dette informationsmateriale.
Det er frivilligt at deltage i projektet. Du kan når som helst og uden
at give en grund trække dit samtykke tilbage. Din deltagelse i projektet
vil også blive standset, hvis den ansvarlige projektlæge vurderer det.
Hvis din deltagelse i projektet afbrydes, vil du blive oplyst om
årsagen. Alle indsamlede oplysninger vil blive behandlet fortroligt. Som
deltager i et sundhedsvidenskabeligt forsøg er du omfattet af
Patientforsikringen og Lov om klage- og erstatningsadgang inden for
sundhedsvæsenet. Projektet er godkendt af de Videnskabsetiske Komitéer
for Region Midtjylland (Journalnummer 116524).

## Kontaktoplysninger

*dette kommer snarest*

